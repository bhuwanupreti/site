---
title: 'बिदाई '
date: 2020-03-14T09:40:24+00:00
image: "/images/250871185_4328721103907577_6550135110699779563_n.jpg"
author:
- Admin
categories:
- Poem
tags: []
description: This is meta description

---
झिल्को मुहारमा तरल उतारी,

प्रेमिल भाषा नयनका मुकम खारी,

ओठले कोर्दै ती

आकृति हृदयभरिको ,

म गर्दैछु आफ्नै बिदाई ।

बादलसँग बादल टुक्रिएर आकाशमा मिसिएझै,

रङ्गहरुमा रङ्ग घुलेर ईन्द्रधनु बनेजस्तै,

लोहित,पलाश भई नील,पीतसरि

आफैंले आफुलाई छुट्याउन छोडेको दिन,

म फेरि तिमीलाई कहिँ धुषर वर्णमा भेटौँला ।

साना साना कुरामा,

कमिला जत्रा कुरामा,

धमिला जस्ता कुरामा,

नजोखी तिनका वजनको भारी,

नखोजी तिनमा कुनै शुचीता,

भई सोल्लास नाच्ने जवानी लागेको दिन ,

म फेरि तिमीलाई त्यही गुलाबी उमेरमा भेटौँला ।

मलाई,

यी बतासका आशुता पछ्याउनु छ,

वात्या तुल्य भई पहाडसँग ठोक्किनु छ,

ताराहरु टिपेर आकाशगंगामा अरु घामहरुलाई जिस्क्याउनु छ,

कणसरी डुवेर शन सागरको काटमा

मोतीसंग संघट भएको दिन,

म फेरि तिमीलाई उही सान्द्र किनारमा भेटौँला ।

मलाई ,

चरीहरुको व्याकरणमा भाववाच्य चिन्न सिक्नु छ,

द्रव्य बिना पाउने ती चीजहरु किन्न सिक्नु छ,

रित्तो भएर सर्वाङ्ग भरिएको दिन,

बटुलिएर सबैतिर छरिएको दिन,

पातको कानबाट सुनिएका

चीरबीर धुनको माधुरी बोकेर,

म फेरि तिमीलाई तिम्रै शोर बजारमा भेटौँला ।